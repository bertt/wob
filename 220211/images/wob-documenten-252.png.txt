Artikel 2.1b Verbod ophouden in gezelschap

Op grond van artikel 2.1d is het verboden zich in de publieke ruimte of in een besloten plaats,
niet zijnde een woning of een daarbij behorend erf, op te houden in een gezelschap van meer
dan vier personen of toe te laten dat personen zich ophouden in een gezelschap van meer
dan vier personen. Dit geeft een verantwoordelijkheid voor de organisator van het gezelschap.
Het artikel richt zich niet tot toevallige voorbijgangers, maar tot degene die een samenkomst
van een dergelijk gezelschap organiseert of laat organiseren. Het gaat dan bijvoorbeeld om
degenen die deze personen uitnodigt of de eigenaar van een eet- en drinkgelegenheid die
voor een dergelijk gezelschap een reservering aanneemt.

Een gezelschap is een groep mensen die samen is met enig doel, onder enige noemer en/of
met enige gemeenschappelijkheid. Daarbij maakt niet uit of ook derden aanwezig zijn. Bij de
beoordeling van de vraag of sprake is van “zich ophouden in een gezelschap” is het in ieder
geval van belang of de personen bij elkaar horen vanuit oogpunt van de relatie (bijvoorbeeld
familie, een vriendengroep, een reisgezelschap een sportteam of leden van een vereniging die
gezamenlijk een ruimte bezoeken) of de aard van de gelegenheid (bijvoorbeeld een
verjaardagsfeest of borrel voor genodigden). Het publiek op een markt of bij een
theatervoorstelling zal bijvoorbeeld doorgaans bestaan uit meerdere gezelschappen of
individuen. In een theater of bioscoop mogen dus wel voorstellingen plaatsvinden met meer
dan vier personen zolang er onder bezoekers maar niet 6én gezelschap is dat uit meer dan
vier personen bestaat.

In de praktijk zal snel duidelijk zijn wanneer er wel of niet sprake is van een gezelschap. Je
bent geen gezelschap met willekeurige anderen die op eenzelfde tram wachten of die toevallig
naar eenzelfde voorstelling gaan in een theater of bioscoop.

Een gezelschap kan ook voor een bijzondere gelegenheid bestaan zoals een borrel of
verjaardag. Dan ben je, voor die gelegenheid, samen met andere uitgenodigde personen
aanwezig bij een samenkomst die voor anderen niet vrij toegankelijk zal zijn. Ook al kent niet
iedereen elkaar bij aanvang is in dat soort situaties ook sprake van een gezelschap.

Leden van een filmclub die in de beslotenheid van de vereniging een filmvertoning
organiseren, zijn wel een gezelschap, maar zijn uitgezonderd. Datzelfde geldt voor andere
verenigingen waarvan de leden in beslotenheid samenkomen, zoals studentenverenigingen.
Het verbod ziet wel op een gezelschap dat bijeen is op een verjaardagsfeest.

Reserveringen door een gezelschap van meer dan vier personen voor het bezoeken van een
concert, theater, horeca of andere activiteiten zijn niet toegestaan.

In het tweede lid worden situaties benoemd wanneer het verbod niet geldt. Zo geldt het verbod
niet voor personen die onderling een gezamenlijk huishouden vormen en voor personen tot en
met 12 jaar. Het is dus toegestaan met een groep van vier personen samen af te spreken.
Kinderen tot en met 12 jaar tellen daarbij niet mee. Verder is het ook toegestaan zich op te
houden in een gezelschap van meer dan vier personen indien er sprake is van een betoging,
samenkomst of vergadering als bedoeld in de Wet openbare manifestaties of bij het in
gemeenschap met anderen belijden van godsdienst of levensovertuiging. Het is dus
toegestaan om met een gezelschap van meer dan vier personen deel te nemen aan een
kerkdienst.

15

0066 14826390
